# EUROPA IN SINTESI
Il nome Europa deriverebbe o dalla parola ereb, che significa occidente, o dalla leggenda secondo la quale Europa, figlia del re Agènore, venne rapita da Giove sotto le sembianze di un toro.

### ESTENSIONE
L'europa ha una forma triangolare. I geografi considerano l'Europa dal punto di vista fisico come una penisola dell'Eurasia, costituita a sua volta da un insieme di penisole. I suoi confini sono delimitati a nord dal Mar Glaciale Artico, a ovest dall'oceano Atlantico, a sud dal mar Mediterraneo, dal mar Nero e dal Caucaso e a est dal mar Caspio, dal fiume Ural e dai monti Urali. Nella zona centrale e orientale sono presenti grandi pianure. L'Europa è coperta da otto fusi orari ed è costituita da 45 Stati. Ha una superficie di 10.149.253 Km² costituita quasi per metà dalla Russia. L'isola europea più estesa è la Gran Bretagna (229.885 Km²). 

### RILIEVI
I principali rilievi europei sono, da ovest: i Pirenei, le Alpi, i Carpazi, i Balcani, le Alpi Transilvaniche, gli Urali e a nord le Alpi Scandinave. Vulcani attivi sono presenti in Italia, Islanda e Grecia.L'altitudine media del continente è di 340 metri. La vetta più alta è il Monte Bianco (4810), ma secondo alcuni geografi sarebbe l'Elbrus (5642 metri), nella catena del Caucaso. 
### CLIMI
L'Europa presenta una grande varietà di climi, dalle fredde zone subpolari della Scandinavia e delle Alpi fino a quelle mediterranee del Sud. Ma i climi principali sono tre: atlantico, mediterraneo e continentale. Considerando la collocazione dell'Europa si può dire che il clima tipico è quello temperato, né troppo caldo né troppo freddo, ed è caratterizzato dall'alternarsi delle stagioni. Le precipitazioni sono più abbondanti a ovest, d'estate a nord e d'inverno a sud. 
### PAESAGGI
Montano: inverni freddi, abbondanti nevicate, estati fresche, foreste e boschi di pini, larici, abeti, faggi, betulle. Allevamento, legname, turismo. Mediterraneo: mare chiuso, coste frastagliate, clima mite, macchia mediterranea, pesca, civiltà del passato. Continentale: grandi pianure, forti incursioni termiche, inverni rigidi, estati calde, foreste, agricoltura, allevamento, miniere. Atlantico: Corrente del Golfo, clima mite e piovoso, maree, porti, estuari, falesie, fiordi, pesca, allevamento, industrie, densamente popolato. Artico: inverni lunghi e rigidi, estati brevi, taiga e tundra, pesca, industria conserviera, legname. 

### IDROGRAFIA
Il fiume più lungo è il Volga (3531 km, Russia, Kazakistan), seguito dal Danubio (2858 km, Germania, Austria, Slovacchia, Ungheria, Croazia, Serbia, Romania, Bulgaria, Ucraina), Ural (2428 km, Russia, Kazakistan), Dnepr (2201 km, Russia, Bielorussia, Ucraina), Don (1870 km, Russia). I laghi più estesi si trovano in Russia (Ladoga, 17.700 Km², e Onega, 9.610 Km²), ma la maggior parte dei laghi europei si trova in in Finlandia (circa 55.000). Il Mar Caspio, che è il più grande lago del mondo, si trova in gran parte in Asia. 

### POPOLAZIONE (700 mil)
Abitanti: 700 milioni, densità: 69 ab/Km². I paesi più popolosi sono quelli più industrializzati. La città più popolosa è Parigi (11.250.000 ab.), seguita da Mosca (10.125.000 ab.), Istanbul (7.910.000 ab.) e Londra (7.400.000 ab.) Dopo un passato di emigrazione verso altri continenti o di immigrazione interne, oggi l'Europa è interessata dall'immigrazione proveniente dai paesi extraeuropei e da migrazioni interne provenienti da est. 

### AGRICOLTURA (8%)
Si pratica sia l'agricoltura intensiva, che fornisce le industrie alimentari (barbabietola, tabacco, girasole), che l'agricoltura tradizionale di tipo estensivo (latifondi) e l'agricoltura di sussistenza (minifondi) il cui ricavo è appena sufficiente a chi la pratica. La produzione riguarda principalmente piante industriali, grano, mais, patate, frutta, ortaggi, l'allevamento di bovini e suini. Molto praticata è la pesca, specie nei mari aperti, e l'acquacoltura. A nord è molto sviluppata la produzione di legname. 

### INDUSTRIA (32%)
La distribuzione dell'industria (meccanica, siderurgica, elettronica) vede la zona più forte tra Gran Bretagna, Germania, Nord Italia e Francia; il meridione europeo è industrialmente più debole mentre sta emergendo l'est europeo. L'industria a bassa tecnologia, utilizza molta manodopera poco specializzata, come quella estrattiva di carbone e ferro nei paesi del bassopiano sarmatico e l'industria pesante. L'industria ad alta tecnologia utilizza poca manodopera ma altamente specializzata, nel settore della chimica, dell'elettronica e dell'informatica. 

### TERZIARIO (60%)
Il settore dei servizi è particolarmente sviluppato in Europa settentrionale e occidentale. Banche, assicurazioni, servizi pubblici e privati, commercio. La rete dei trasporti e lo sviluppo del settore delle comunicazioni permettono efficaci spostamenti di persone, merci e informazioni e hanno permesso un grande sviluppo del commercio. Il turismo è molto diffuso, grazie al mare, alla montagna, alle città storiche e artistiche e al nord Europa.

### L'UNIONE EUROPEA
Attraverso un percorso iniziato negli anni Cinquanta (CECA, CEE, UE) molti Paesi europei (27) si sono uniti e alcuni di loro (20) hanno formato un mercato unico e hanno adottato una moneta unica, l'euro.